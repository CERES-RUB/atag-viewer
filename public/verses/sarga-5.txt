sa tathā viṣayairvilobhyamānaḥ paramārhairapi śākyarājasūnuḥ 5.1
saḥ tathā viṣayaiḥ|vilobhyamānaḥ parama|arhaiḥ|api śākya|rāja|sūnuḥ 5.1

na jagāma dhṛtiṃ na śarma lebhe hṛdaye siṃha ivātidigdhaviddhaḥ 5.1
na jagāma dhṛtim na śarma lebhe hṛdaye siṃhaḥ iva|ati|digdha|viddhaḥ 5.1

atha mantrisutaiḥ kṣamaiḥ kadācitsakhibhiścitrakathaiḥ kṛtānuyātraḥ 5.2
atha mantri|sutaiḥ kṣamaiḥ kadācit|sakhibhiḥ|citra|kathaiḥ kṛta|anuyātraḥ 5.2

vanabhūmididṛkṣayā śamepsurnaradevānumato bahiḥ pratasthe 5.2
vana|bhūmi|didṛkṣayā śama|īpsuḥ|naradeva|anumataḥ bahis pratasthe 5.2

navarukmakhalīnakiṅkiṇīkaṃ pracalaccāmaracāruhemabhāṇḍam 5.3
nava|rukma|khalīna|kiṅkiṇīkam pracalat|cāmara|cāru|hema|bhāṇḍam 5.3

abhiruhya sa kanthakaṃ sadaśvaṃ prayayau ketumiva drumābjaketuḥ 5.3
abhiruhya saḥ kanthakam sat|aśvam prayayau ketum|iva druma|abja|ketuḥ 5.3

sa vikṛṣṭatarāṃ vanāntabhūmiṃ vanalobhācca yayau mahīguṇācca 5.4
saḥ vikṛṣṭatarām vanānta|bhūmim vana|lobhāt|ca yayau mahī|guṇāt|ca 5.4

salilormivikārasīramārgāṃ vasudhāṃ caiva dadarśa kṛṣyamāṇām 5.4
salila|ūrmi|vikāra|sīra|mārgām vasudhām ca|eva dadarśa kṛṣyamāṇām 5.4

halabhinnavikīrṇaśaṣpadarbhāṃ hatasūkṣmakrimikīṭajantukīrṇām 5.5
hala|bhinna|vikīrṇa|śaṣpa|darbhām hata|sūkṣma|krimi|kīṭa|jantu|kīrṇām 5.5

samavekṣya rasāṃ tathāvidhāṃ tāṃ svajanasyeva vadhe bhṛśaṃ śuśoca 5.5
samavekṣya rasām tathāvidhām tām sva|janasya|iva vadhe bhṛśam śuśoca 5.5

kṛṣataḥ puruṣāṃśca vīkṣamāṇaḥ pavanārkāṃśurajovibhinnavarṇān 5.6
kṛṣataḥ puruṣān|ca vīkṣamāṇaḥ pavana|arka|aṃśu|rajas|vibhinna|varṇān 5.6

vahanaklamaviklavāṃśca dhuryān paramāryaḥ paramāṃ kṛpāṃ cakāra 5.6
vahana|klama|viklavān|ca dhuryān parama|āryaḥ paramām kṛpām cakāra 5.6

avatīrya tatasturaṅgapṛṣṭhācchanakairgāṃ vyacaracchucā parītaḥ 5.7
avatīrya tatas|turaṃga|pṛṣṭhāt|śanakais|gām vyacarat|śucā parītaḥ 5.7

jagato jananavyayaṃ vicinvan kṛpaṇaṃ khalvidamityuvāca cārtaḥ 5.7
jagantaḥ janana|vyayam vicinvan kṛpaṇam khalu|idam|iti|uvāca ca|ārtaḥ 5.7

manasā ca viviktatāmabhīpsuḥ suhṛdastānanuyāyino nivārya 5.8
manasā ca viviktatām|abhīpsuḥ suhṛdaḥ|tān|anuyāyinaḥ nivārya 5.8

abhitaścalacāruparṇavatyā vijane mūlamupeyivān sa jambvāḥ 5.8
abhitas|cala|cāru|parṇavatyāḥ vijane mūlam|upeyivān saḥ jambvāḥ 5.8

niṣasāda sa yatra śaucavatyāṃ bhuvi vaidūryanikāśaśādvalāyām 5.9
niṣasāda saḥ yatra śaucavatyām bhuvi vaiḍūrya|nikāśa|śādvalāyām 5.9

jagataḥ prabhavavyayau vicinvanmanasaśca sthitimārgamālalambe 5.9
jagataḥ prabhava|vyayau vicinvan|manasaḥ|ca sthiti|mārgam|ālalambe 5.9

samavāptamanaḥsthitiśca sadyo viṣayecchādibhirādhibhiśca muktaḥ 5.10
samavāpta|manas|sthitiḥ|ca sadyas viṣaya|icchā|ādibhiḥ|ādhibhiḥ|ca muktaḥ 5.10

savitarkavicāramāpa śāntaṃ prathamaṃ dhyānam anāsravaprakāram 5.10
sa|vitarka|vicāram|āpa śāntam prathamam dhyānam anāsrava|prakāram 5.10

adhigamya tato vivekajaṃ tu paramaprītisukhaṃ manaḥsamādhim 5.11
adhigamya tatas viveka|jam tu parama|prīti|sukham manas|samādhim 5.11

idameva tataḥ paraṃ pradadhyau manasā lokagatiṃ niśāmya samyak 5.11
idam|eva tatas param pradadhyau manasā loka|gatim niśāmya samyak 5.11

kṛpaṇaṃ bata yajjanaḥ svayaṃ sannavaśo vyādhijarāvināśadharmā 5.12
kṛpaṇam bata yat|janaḥ svayam san|avaśaḥ vyādhi|jarā|vināśa|dharmā 5.12

jarayārditamāturaṃ mṛtaṃ vā paramajño vijugupsate madāndhaḥ 5.12
jarayā|arditam|āturam mṛtam vā param|ajñaḥ vijugupsate mada|andhaḥ 5.12

iha cedahamīdṛśaḥ svayaṃ san vijugupseya paraṃ tathāsvabhāvam 5.13
iha ced|aham|īdṛśaḥ svayam san vijugupseya param tathā|svabhāvam 5.13

na bhavetsadṛśaṃ hi tatkṣamaṃ vā paramaṃ dharmamimaṃ vijānato me 5.13
na bhavet|sadṛśam hi tat|kṣamam vā paramam dharmam|imam vijānataḥ me 5.13

iti tasya vipaśyato yathāvajjagato vyādhijarāvipattidoṣān 5.14
iti tasya vipaśyataḥ yathāvat|jagantaḥ vyādhi|jarā|vipatti|doṣān 5.14

balayauvanajīvitapravṛtto vijagāmātmagato madaḥ kṣaṇena 5.14
bala|yauvana|jīvita|pravṛttaḥ vijagāma|ātma|gataḥ madaḥ kṣaṇena 5.14

na jaharṣa na cāpi cānutepe vicikitsāṃ na yayau na tandrinidre 5.15
na jaharṣa na ca|api ca|anutepe vicikitsām na yayau na tandri|nidre 5.15

na ca kāmaguṇeṣu saṃrarañje na vididveṣa paraṃ na cāvamene 5.15
na ca kāma|guṇeṣu saṃrarañje na vididveṣa param na ca|avamene 5.15

iti buddhiriyaṃ ca nīrajaskā vavṛdhe tasya mahātmano viśuddhā 5.16
iti buddhiḥ|iyam ca nīrajaskā vavṛdhe tasya mahātmanaḥ viśuddhā 5.16

puruṣairaparairadṛśyamānaḥ puruṣaścopasasarpa bhikṣuveṣaḥ 5.16
puruṣaiḥ|aparaiḥ|adṛśyamānaḥ puruṣaḥ|ca|upasasarpa bhikṣu|veṣaḥ 5.16

naradevasutastamabhyapṛcchadvada ko 'sīti śaśaṃsa so 'tha tasmai 5.17
naradeva|sutaḥ|tam|abhyapṛcchat|vada kaḥ asi|iti śaśaṃsa saḥ atha tasmai 5.17

narapuṃgava janmamṛtyubhītaḥ śramaṇaḥ pravrajito 'smi mokṣahetoḥ 5.17
nara|puṃgava janma|mṛtyu|bhītaḥ śramaṇaḥ pravrajitaḥ asmi mokṣa|hetoḥ 5.17

jagati kṣayadharmake mumukṣurmṛgaye 'haṃ śivamakṣayaṃ padaṃ tat 5.18
jagati kṣaya|dharmake mumukṣuḥ|mṛgaye aham śivam|akṣayam padam tat 5.18

svajane 'nyajane ca tulyabuddhirviṣayebhyo vinivṛttarāgadoṣaḥ 5.18
sva|jane anya|jane ca tulya|buddhiḥ|viṣayebhyaḥ vinivṛtta|rāga|doṣaḥ 5.18

nivasan kvacideva vṛkṣamūle vijane vāyatane girau vane vā 5.19
nivasan kvacit|eva vṛkṣa|mūle vijane vā|āyatane girau vane vā 5.19

vicarāmyaparigraho nirāśaḥ paramārthāya yathopapannabhaikṣaḥ 5.19
vicarāmi|aparigrahaḥ nirāśaḥ paramārthāya yathā|upapanna|bhaikṣaḥ 5.19

iti paśyata eva rājasūnoridamuktvā sa nabhaḥ samutpapāta 5.20
iti paśyataḥ eva rāja|sūnoḥ|idam|uktvā saḥ nabhaḥ samutpapāta 5.20

sa hi tadvapuranyabuddhadarśī smṛtaye tasya sameyivāndivaukāḥ 5.20
saḥ hi tat|vapūḥ|anya|buddha|darśī smṛtaye tasya sameyivān|divaukāḥ 5.20

gaganaṃ khagavadgate ca tasmin nṛvaraḥ saṃjahṛṣe visismiye ca 5.21
gaganam khaga|vat|gate ca tasmin nṛvaraḥ saṃjahṛṣe visismiye ca 5.21

upalabhya tataśca dharmasaṃjñāmabhiniryāṇavidhau matiṃ cakāra 5.21
upalabhya tatas|ca dharma|saṃjñām|abhiniryāṇa|vidhau matim cakāra 5.21

tata indrasamo jitendriyāśvaḥ pravivikṣuḥ puramaśvamāruroha 5.22
tatas indra|samaḥ jita|indriya|aśvaḥ pravivikṣuḥ puram|aśvam|āruroha 5.22

parivārajanaṃ tvavekṣamāṇastata evābhimataṃ vanaṃ na bheje 5.22
parivāra|janam tu|avekṣamāṇaḥ|tatas eva|abhimatam vanam na bheje 5.22

sa jarāmaraṇakṣayaṃ cikīrṣurvanavāsāya matiṃ smṛtau nidhāya 5.23
saḥ jarā|maraṇa|kṣayam cikīrṣuḥ|vana|vāsāya matim smṛtau nidhāya 5.23

praviveśa punaḥ puraṃ na kāmādvanabhūmeriva maṇḍalaṃ dvipendraḥ 5.23
praviveśa punar puram na kāmāt|vana|bhūmeḥ|iva maṇḍalam dvipa|indraḥ 5.23

sukhitā bata nirvṛtā ca sā strī patirīdṛkṣa ihāyatākṣa yasyāḥ 5.24
sukhitā bata nirvṛtā ca sā strī patiḥ|īdṛkṣaḥ iha|āyata|akṣa yasyāḥ 5.24

iti taṃ samudīkṣya rājakanyā praviśantaṃ pathi sāñjalirjagāda 5.24
iti tam samudīkṣya rāja|kanyā praviśantam pathi sa|añjaliḥ|jagāda 5.24

atha ghoṣamimaṃ mahābhraghoṣaḥ pariśuśrāva śamaṃ paraṃ ca lebhe 5.25
atha ghoṣam|imam mahā|abhra|ghoṣaḥ pariśuśrāva śamam param ca lebhe 5.25

śrutavānsa hi nirvṛteti śabdaṃ parinirvāṇavidhau matiṃ cakāra 5.25
śrutavan|saḥ hi nirvṛtā|iti śabdam parinirvāṇa|vidhau matim cakāra 5.25

atha kāñcanaśailaśṛṅgavarṣmā gajamegharṣabhabāhunisvanākṣaḥ 5.26
atha kāñcana|śaila|śṛṅga|varṣmā gaja|megha|ṛṣabha|bāhu|nisvana|akṣaḥ 5.26

kṣayamakṣayadharmajātarāgaḥ śaśisiṃhānanavikramaḥ prapede 5.26
kṣayam|akṣaya|dharma|jāta|rāgaḥ śaśi|siṃha|ānana|vikramaḥ prapede 5.26

mṛgarājagatistato 'bhyagacchannṛpatiṃ mantrigaṇairupāsyamānam 5.27
mṛga-rāja|gatiḥ|tatas abhyagacchat|nṛpatim mantri|gaṇaiḥ|upāsyamānam 5.27

samitau marutāmiva jvalantaṃ maghavantaṃ tridive sanatkumāraḥ 5.27
samitau marutām|iva jvalantam maghavantam tridive sanatkumāraḥ 5.27

praṇipatya ca sāñjalirbabhāṣe diśa mahyaṃ naradeva sādhvanujñām 5.28
praṇipatya ca sa|añjaliḥ|babhāṣe diśa mahyam nara-deva sādhu|anujñām 5.28

parivivrajiṣāmi mokṣahetorniyato hyasya janasya viprayogaḥ 5.28
parivivrajiṣāmi mokṣa|hetoḥ|niyataḥ hi|asya janasya viprayogaḥ 5.28

iti tasya vaco niśamya rājā kariṇevābhihato drumaścacāla 5.29
iti tasya vacaḥ niśamya rājā kariṇā|iva|abhihataḥ drumaḥ|cacāla 5.29

kamalapratime 'ñjalau gṛhītvā vacanaṃ cedamuvāca bāṣpakaṇṭhaḥ 5.29
kamala|pratime añjalau gṛhītvā vacanam ca|idam|uvāca bāṣpa|kaṇṭhaḥ 5.29

pratisaṃhara tāta buddhimetāṃ na hi kālastava dharmasaṃśrayasya 5.30
pratisaṃhara tāta buddhim|etām na hi kālaḥ|tava dharma|saṃśrayasya 5.30

vayasi prathame matau calāyāṃ bahudoṣāṃ hi vadanti dharmacaryām 5.30
vayasi prathame matau calāyām bahu|doṣām hi vadanti dharma|caryām 5.30

viṣayeṣu kutūhalendriyasya vratakhedeṣvasamarthaniścayasya 5.31
viṣayeṣu kutūhala|indriyasya vrata|khedeṣu|asamartha|niścayasya 5.31

taruṇasya manaścalatyaraṇyād anabhijñasya viśeṣato viveke 5.31
taruṇasya manaḥ|calati|araṇyāt anabhijñasya viśeṣataḥ viveke 5.31

mama tu priyadharma dharmakālastvayi lakṣmīmavasṛjya lakṣmabhūte 5.32
mama tu priya|dharma dharma|kālaḥ|tvayi lakṣmīm|avasṛjya lakṣma|bhūte 5.32

sthiravikrama vikrameṇa dharmastava hitvā tu guruṃ bhavedadharmaḥ 5.32
sthira|vikrama vikrameṇa dharmaḥ|tava hitvā tu gurum bhavet|adharmaḥ 5.32

tadimaṃ vyavasāyamutsṛja tvaṃ bhava tāvannirato gṛhasthadharme 5.33
tat|imam vyavasāyam|utsṛja tvam bhava tāvat|nirataḥ gṛhastha|dharme 5.33

puruṣasya vayaḥsukhāni bhuktvā ramaṇīyo hi tapovanapraveśaḥ 5.33
puruṣasya vayas|sukhāni bhuktvā ramaṇīyaḥ hi tapas|vana|praveśaḥ 5.33

iti vākyamidaṃ niśamya rājñaḥ kalaviṅkasvara uttaraṃ babhāṣe 5.34
iti vākyam|idam niśamya rājñaḥ kalaviṅka|svaraḥ uttaram babhāṣe 5.34

yadi me pratibhūścaturṣu rājan bhavasi tvaṃ na tapovanaṃ śrayiṣye 5.34
yadi me pratibhūḥ|caturṣu rājan bhavasi tvam na tapas|vanam śrayiṣye 5.34

na bhavenmaraṇāya jīvitaṃ me viharetsvāsthyamidaṃ ca me na rogaḥ 5.35
na bhavet|maraṇāya jīvitam me viharet|svāsthyam|idam ca me na rogaḥ 5.35

na ca yauvanamākṣipejjarā me na ca saṃpattimimāṃ haredvipattiḥ 5.35
na ca yauvanam|ākṣipet|jarā mama na ca sampattim|imām haret|vipattiḥ 5.35

iti durlabham artham ūcivāṃsaṃ tanayaṃ vākyamuvāca śākyarājaḥ 5.36
iti durlabham artham ūcivāṃsam tanayam vākyam|uvāca śākya|rājaḥ 5.36

tyaja buddhimimāmatipravṛttāmavahāsyo 'timanoratho 'kramaśca 5.36
tyaja buddhim|imām|atipravṛttām|avahāsyaḥ ati|manas-rathaḥ akramaḥ|ca 5.36

atha merugarurguruṃ babhāṣe yadi nāsti krama eṣa nāsmi vāryaḥ 5.37
atha meru|garuḥ|gurum babhāṣe yadi na|asti kramaḥ eṣa na|asmi vāryaḥ 5.37

śaraṇājjvalanena dahyamānānna hi niścikramiṣuḥ kṣamaṃ grahītum 5.37
śaraṇāt|jvalanena dahyamānāt|na hi niścikramiṣuḥ kṣamam grahītum 5.37

jagataśca yadā dhruvo viyogo nanu dharmāya varaṃ svayaṃviyogaḥ 5.38
jagataḥ|ca yadā dhruvaḥ viyogaḥ nanu dharmāya varam svayam|viyogaḥ 5.38

avaśaṃ nanu viprayojayenmāmakṛtasvārthamatṛptameva mṛtyuḥ 5.38
avaśam nanu viprayojayet|mām|akṛta|sva|artham|atṛptam|eva mṛtyuḥ 5.38

iti bhūmipatirniśamya tasya vyavasāyaṃ tanayasya nirmumukṣoḥ 5.39
iti bhūmi-patiḥ|niśamya tasya vyavasāyam tanayasya nirmumukṣoḥ 5.39

abhidhāya na yāsyatīti bhūyo vidadhe rakṣaṇamuttamāṃśca kāmān 5.39
abhidhāya na yāsyati|iti bhūyas vidadhe rakṣaṇam|uttamān|ca kāmān 5.39

sacivaistu nidarśito yathāvad bahumānātpraṇayācca śāstrapūrvam 5.40
sacivaiḥ|tu nidarśitaḥ yathāvat bahu|mānāt|praṇayāt|ca śāstra|pūrvam 5.40

guruṇā ca nivārito 'śrupātaiḥ praviveśāvasathaṃ tataḥ sa śocan 5.40
guruṇā ca nivāritaḥ aśru|pātaiḥ praviveśa|āvasatham tatas saḥ śocan 5.40

calakuṇḍalacumbitānanābhirghananiśvāsavikampitastanībhiḥ 5.41
cala|kuṇḍala|cumbita|ānanābhiḥ|ghana|niśvāsa|vikampita|stanībhiḥ 5.41

vanitābhir adhīralocanābhir mṛgaśāvābhir ivābhyudīkṣyamāṇaḥ 5.41
vanitābhiḥ adhīra|locanābhiḥ mṛga|śāvābhiḥ iva|abhyudīkṣyamāṇaḥ 5.41

sa hi kāñcanaparvatāvadāto hṛdayonmādakaro varāṅganānām 5.42
saḥ hi kāñcana|parvata|avadātaḥ hṛdaya|unmāda|karaḥ vara|aṅganānām 5.42

śravaṇāṅgavilocanātmabhāvānvacanasparśavapurguṇairjahāra 5.42
śravaṇa|aṅga|vilocana|ātma|bhāvān|vacana|sparśa|vapuḥ|guṇaiḥ|jahāra 5.42

vigate divase tato vimānaṃ vapuṣā sūrya iva pradīpyamānaḥ 5.43
vigate divase tatas vimānam vapuṣā sūryaḥ iva pradīpyamānaḥ 5.43

timiraṃ vijighāṃsurātmabhāsā ravirudyanniva merumāruroha 5.43
timiram vijighāṃsuḥ|ātma|bhāsā raviḥ|udyan|iva merum|āruroha 5.43

kanakojjvaladīptadīpavṛkṣaṃ varakālāgurudhūpapūrṇagarbham 5.44
kanaka|ujjvala|dīpta|dīpavṛkṣam vara|kālāguru|dhūpa|pūrṇa|garbham 5.44

adhiruhya sa vajrabhakticitraṃ pravaraṃ kāñcanamāsanaṃ siṣeve 5.44
adhiruhya saḥ vajra|bhakti|citram pravaram kāñcanam|āsanam siṣeve 5.44

tata uttamamuttamāṅganāstaṃ niśi tūryairupatasthurindrakalpam 5.45
tatas uttamam|uttama|aṅganāḥ|tam niśi tūryaiḥ|upatasthuḥ|indra|kalpam 5.45

himavacchirasīva candragaure draviṇendrātmajamapsarogaṇaughāḥ 5.45
himavat|śirasi|iva candra|gaure draviṇa|indra|ātmajam|apsaras|gaṇa|oghāḥ 5.45

paramairapi divyatūryakalpaiḥ sa tu tairnaiva ratiṃ yayau na harṣam 5.46
paramaiḥ|api divya|tūrya|kalpaiḥ saḥ tu taiḥ|na|eva ratim yayau na harṣam 5.46

paramārthasukhāya tasya sādhor abhiniścikramiṣā yato na reme 5.46
parama|artha|sukhāya tasya sādhoḥ abhiniścikramiṣā yatas na reme 5.46

atha tatra suraistapovariṣṭhairakaniṣṭhairvyavasāyamasya buddhvā 5.47
atha tatra suraiḥ|tapas|variṣṭhaiḥ|akaniṣṭhaiḥ|vyavasāyam|asya buddhvā 5.47

yugapatpramadājanasya nidrā vihitāsīdvikṛtāśca gātraceṣṭāḥ 5.47
yugapad|pramadā|janasya nidrā vihitā|āsīt|vikṛtāḥ|ca gātra|ceṣṭāḥ 5.47

abhavacchayitā hi tatra kācidviniveśya pracale kare kapolam 5.48
abhavat|śayitā hi tatra kācit|viniveśya pracale kare kapolam 5.48

dayitāmapi rukmapattracitrāṃ kupitevāṅkagatāṃ vihāya vīṇām 5.48
dayitām|api rukma|pattra|citrām kupitā|iva|aṅka|gatām vihāya vīṇām 5.48

vibabhau karalagnaveṇuranyā stanavisrastasitāṃśukā śayānā 5.49
vibabhau kara|lagna|veṇuḥ|anyā stana|visrasta|sita|aṃśukā śayānā 5.49

ṛjuṣaṭpadapaṅktijuṣṭapadmā jalaphenaprahasattaṭā nadīva 5.49
ṛju|ṣaṭpada|paṅkti|juṣṭa|padmā jala|phena|prahasat|taṭā nadī|iva 5.49

navapuṣkaragarbhakomalābhyāṃ tapanīyojjvalasaṃgatāṅgadābhyām 5.50
nava|puṣkara|garbha|komalābhyām tapanīya|ujjvala|saṃgata|aṅgadābhyām 5.50

svapiti sma tathāparā bhujābhyāṃ parirabhya priyavanmṛdaṅgameva 5.50
svapiti sma tathā|aparā bhujābhyām parirabhya priya|vat|mṛdaṅgam|eva 5.50

navahāṭakabhūṣaṇāstathānyā vasanaṃ pītamanuttamaṃ vasānāḥ 5.51
nava|hāṭaka|bhūṣaṇāḥ|tathā|anyāḥ vasanam pītam|anuttamam vasānāḥ 5.51

avaśā ghananidrayā nipeturgajabhagnā iva karṇikāraśākhāḥ 5.51
avaśāḥ ghana|nidrayā nipetuḥ|gaja|bhagnāḥ iva karṇikāra|śākhāḥ 5.51

avalambya gavākṣapārśvamanyā śayitā cāpavibhugnagātrayaṣṭiḥ 5.52
avalambya gavākṣa|pārśvam|anyā śayitā cāpa|vibhugna|gātra|yaṣṭiḥ 5.52

virarāja vilambicāruhārā racitā toraṇaśālabhañjikeva 5.52
virarāja vilambi|cāru|hārā racitā toraṇa|śālabhañjikā|iva 5.52

maṇikuṇḍaladaṣṭapattralekhaṃ mukhapadmaṃ vinataṃ tathāparasyāḥ 5.53
maṇi|kuṇḍala|daṣṭa|pattra|lekham mukha|padmam vinatam tathā|aparasyāḥ 5.53

śatapattram ivārdhavakranāḍaṃ sthitakāraṇḍavaghaṭṭitaṃ 5.53
śatapattram iva ardha|vakra|nāḍaṃ sthita|kāraṇḍava|ghaṭṭitam cakāśe 5.53

aparāḥ śayitā yathopaviṣṭāḥ stanabhārair avanamyamānagātrāḥ 5.54
aparāḥ śayitāḥ yathā|upaviṣṭāḥ stana|bhāraiḥ avanamyamāna|gātrāḥ 5.54

upaguhya parasparaṃ virejurbhujapāśaistapanīyaparihāryaiḥ 5.54
upaguhya parasparam virejuḥ|bhuja|pāśaiḥ|tapanīya|parihāryaiḥ 5.54

mahatīṃ parivādinīṃ ca kācidvanitāliṅgya sakhīmiva prasuptā 5.55
mahatīm parivādinīm ca kācit|vanitā|āliṅgya sakhīm|iva prasuptā 5.55

vijughūrṇa calatsuvarṇasūtrā vadanenākulayoktrakeṇa 5.55
vijughūrṇa calat|suvarṇa|sūtrā vadanena|ākula|yoktrakeṇa 5.55

paṇavaṃ yuvatirbhujāṃsadeśād avavisraṃsitacārupāśam anyā 5.56
paṇavam yuvatiḥ|bhuja|aṃsa|deśāt avavisraṃsita|cāru|pāśam anyā 5.56

savilāsaratāntatāntam ūrvor vivare kāntamivābhinīya śiśye 5.56
sa|vilāsarata|anta|tāntam ūruvoḥ vivare kāntam|iva|abhinīya śiśye 5.56

aparā na babhūvurnimīlitākṣyo vipulākṣyo 'pi śubhabhruvo 'pi satyaḥ 5.57
aparāḥ na babhūvuḥ|nimīlita|akṣyaḥ vipula|akṣyaḥ api śubha|bhrū api satyaḥ 5.57

pratisaṃkucitāravindakośāḥ savitaryastamite yathā nalinyaḥ 5.57
pratisaṃkucita|aravinda|kośāḥ savitri|astam|ite yathā nalinyaḥ 5.57

śithilākulamūrdhajā tathānyā jaghanasrastavibhūṣaṇāṃśukāntā 5.58
śithila|ākula|mūrdhajā tathā|anyā jaghana|srasta|vibhūṣaṇa|aṃśu-kāntā 5.58

aśayiṣṭa vikīrṇakaṇṭhasūtrā gajabhagnā pratiyātanāṅganeva 5.58
aśayiṣṭa vikīrṇa|kaṇṭha|sūtrā gaja|bhagnā pratiyātanā|aṅganā|iva 5.58

aparāstvavaśā hriyā viyuktā dhṛtimatyo 'pi vapurguṇairupetāḥ 5.59
aparāḥ|tu|avaśāḥ hriyā viyuktāḥ dhṛtimatyaḥ api vapus|guṇaiḥ|upetāḥ 5.59

viniśaśvasurulbaṇaṃ śayānā vikṛtāḥ kṣiptabhūjā jajṛmbhire ca 5.59
viniśaśvasuḥ|ulbaṇam śayānāḥ vikṛtāḥ kṣipta|bhūjāḥ jajṛmbhire ca 5.59

vyapaviddhavibhūṣaṇasrajo 'nyā visṛtāgranthanavāsaso visaṃjñāḥ 5.60
vyapaviddha|vibhūṣaṇa|srajaḥ anyāḥ visṛta|āgranthana|vāsasaḥ visaṃjñāḥ 5.60

animīlitaśuklaniścalākṣyo na virejuḥ śayitā gatāsukalpāḥ 5.60
animīlita|śukla|niścala|akṣyaḥ na virejuḥ śayitāḥ gatāsu|kalpāḥ 5.60

vivṛtāsyapuṭā vivṛddhagātrī prapatadvaktrajalā prakāśaguhyā 5.61
vivṛta|āsya|puṭā  vivṛddha|gātrī prapatat|vaktra|jalā prakāśa|guhyā 5.61

aparā madaghūrṇiteva śiśye na babhāse vikṛtaṃ vapuḥ pupoṣa 5.61
aparā mada|ghūrṇitā|iva śiśye na babhāse vikṛtam vapuḥ pupoṣa 5.61

iti sattvakulānvayānurūpaṃ vividhaṃ sa pramadājanaḥ śayānaḥ 5.62
iti sattva|kula|anvaya|anurūpam vividham saḥ pramadā|janaḥ śayānaḥ 5.62

sarasaḥ sadṛśaṃ babhāra rūpaṃ pavanāvarjitarugnapuṣkarasya 5.62
sarasaḥ sadṛśaṃ babhāra rūpaṃ pavana|āvarjita|rugna|puṣkarasya 5.62

samavekṣya tathā tathā śayānā vikṛtāstā yuvatīradhīraceṣṭāḥ 5.63
samavekṣya tathā tathā śayānāḥ vikṛtāḥ|tāḥ yuvatīḥ|adhīra|ceṣṭāḥ 5.63

guṇavadvapuṣo 'pi valgubhāṣā nṛpasūnuḥ sa vigarhayāṃbabhūva 5.63
Guṇavat|vapuṣaḥ api valgu|bhāṣāḥ nṛpa|sūnuḥ saḥ vigarhayāṃbabhūva 5.63

aśucirvikṛtaśca jīvaloke vanitānāmayamīdṛśaḥ svabhāvaḥ 5.64
aśuciḥ|vikṛtaḥ|ca jīva|loke vanitānām|ayam|īdṛśaḥ svabhāvaḥ 5.64

vasanābharaṇaistu vañcyamānaḥ puruṣaḥ strīviṣayeṣu rāgameti 5.64
vasana|ābharaṇaiḥ|tu vañcyamānaḥ puruṣaḥ strī|viṣayeṣu rāgam|eti 5.64

vimṛśedyadi yoṣitāṃ manuṣyaḥ prakṛtiṃ svapnavikāramīdṛśaṃ ca 5.65
vimṛśet|yadi yoṣitām manuṣyaḥ prakṛtim svapna|vikāram|īdṛśam ca 5.65

dhruvamatra na vardhayetpramādaṃ guṇasaṃkalpahatastu rāgameti 5.65
dhruvam|atra na vardhayet|pramādam guṇa|saṃkalpa|hataḥ|tu rāgam|eti 5.65

iti tasya tadantaraṃ viditvā niśi niścikramiṣā samudbabhūva 5.66
iti tasya tat|antaram viditvā niśi niścikramiṣā samudbabhūva 5.66

avagamya manastato 'sya devairbhavanadvāramapāvṛtaṃ babhūva 5.66
avagamya manaḥ|tatas asya devaiḥ|bhavana|dvāram|apāvṛtam babhūva 5.66

atha so 'vatatāra harmyapṛṣṭhādyuvatīstāḥ śayitā vigarhamāṇaḥ 5.67
atha saḥ avatatāra harmya|pṛṣṭhāt|yuvatīḥ|tāḥ śayitāḥ vigarhamāṇaḥ 5.67

avatīrya tataśca nirviśaṅko gṛhakakṣyāṃ prathamāṃ vinirjagāma 5.67
avatīrya tatas|ca nirviśaṅkaḥ gṛha|kakṣyām prathamām vinirjagāma 5.67

turagāvacaraṃ sa bodhayitvā javinaṃ chandakamitthamityuvāca 5.68
turaga|avacaram saḥ bodhayitvā javinam chandakam|ittham|iti|uvāca 5.68

hayamānaya kanthakaṃ tvarāvānamṛtaṃ prāptumito 'dya me yiyāsā 5.68
hayam|ānaya kanthakam tvarāvān|amṛtam prāptum|itas adya mama yiyāsā 5.68

hṛdi yā mama tuṣṭiradya jātā vyavasāyaśca yathā matau niviṣṭaḥ 5.69
hṛdi yā mama tuṣṭiḥ|adya jātā vyavasāyaḥ|ca yathā matau niviṣṭaḥ 5.69

vijane 'pi ca nāthavānivāsmi dhruvamartho 'bhimukhaḥ sameta iṣṭaḥ 5.69
vijane api ca nāthavān|iva|asmi dhruvam|arthaḥ abhimukhaḥ sametaḥ iṣṭaḥ 5.69

hriyameva ca saṃnatiṃ ca hitvā śayitā matpramukhe yathā yuvatyaḥ 5.70
hriyam|eva ca saṃnatim ca hitvā śayitāḥ mad|pramukhe yathā yuvatyaḥ 5.70

vivṛte ca yathā svayaṃ kapāṭe niyataṃ yātumato mamādya kālaḥ 5.70
vivṛte ca yathā svayam kapāṭe niyatam yātum|atas mama|adya kālaḥ 5.70

pratigṛhya tataḥ sa bharturājñāṃ viditārtho 'pi narendraśāsanasya 5.71
pratigṛhya tatas saḥ bhartuḥ|ājñām vidita|arthaḥ api narendra|śāsanasya 5.71

manasīva pareṇa codyamānasturagasyānayane matiṃ cakāra 5.71
manasi|iva pareṇa codyamānaḥ|turagasya|ānayane matim cakāra 5.71

atha hemakhalīnapūrṇavaktraṃ laghuśayyāstaraṇopagūḍhapṛṣṭham 5.72
atha hema|khalīna|pūrṇa|vaktram laghu|śayyā|āstaraṇa|upagūḍha|pṛṣṭham 5.72

balasattvajavānvayopapannaṃ sa varāśvaṃ tamupānināya bhartre 5.72
bala|sattva|java|anvaya|upapannam saḥ vara|aśvam tam|upānināya bhartre 5.72

pratatatrikapucchamūlapārṣṇiṃ nibhṛtahrasvatanūjapucchakarṇam 5.73
pratata|trika|puccha|mūla|pārṣṇim nibhṛta|hrasva|tanūja|puccha|karṇam 5.73

vinatonnatapṛṣṭhakukṣipārśvaṃ vipulaprothalalāṭakaṭyuraskam 5.73
vinata|unnata|pṛṣṭha|kukṣi|pārśvam vipula|protha|lalāṭa|kaṭi|uraskam 5.73

upaguhya sa taṃ viśālavakṣāḥ kamalābhena ca sāntvayan kareṇa 5.74
upaguhya saḥ tam viśāla|vakṣāḥ kamala|ābhena ca sāntvayan kareṇa 5.74

madhurākṣarayā girā śaśāsa dhvajinīmadhyamiva praveṣṭukāmaḥ 5.74
madhura|akṣarayā girā śaśāsa dhvajinī|madhyam|iva praveṣṭu|kāmaḥ 5.74

bahuśaḥ kila śatravo nirastāḥ samare tvāmadhiruhya pārthivena 5.75
bahuśas kila śatravaḥ nirastāḥ samare tvām|adhiruhya pārthivena 5.75

ahamapyamṛtaṃ padaṃ yathāvatturagaśreṣṭha labheya tatkuruṣva 5.75
aham|api|amṛtam padam yathāvat|turaga|śreṣṭha labheya tat|kuruṣva 5.75

sulabhāḥ khalu saṃyuge sahāyā viṣayāvāptasukhe dhanārjane vā 5.76
sulabhāḥ khalu saṃyuge sahāyāḥ viṣaya|avāpta|sukhe dhana|arjane vā 5.76

puruṣasya tu durlabhāḥ sahāyāḥ patitasyāpadi dharmasaṃśraye vā 5.76
puruṣasya tu durlabhāḥ sahāyāḥ patitasya|āpadi dharma|saṃśraye vā 5.76

iha caiva bhavanti ye sahāyaḥ kaluṣe karmaṇi dharmasaṃśraye vā 5.77
iha ca|eva bhavanti ye sahāyaḥ kaluṣe karmaṇi dharma|saṃśraye vā 5.77

avagacchati me yathāntarātmā niyataṃ te 'pi janāstadaṃśabhājaḥ 5.77
avagacchati me yathā|antarātmā niyatam te api janāḥ|tad|aṃśa|bhājaḥ 5.77

tadidaṃ parigamya dharmayuktaṃ mama niryāṇamito jagaddhitāya 5.78
tat|idam parigamya dharma|yuktam mama niryāṇam|itas jagat|hitāya 5.78

turagottama vegavikramābhyāṃ prayatasvātmahite jagaddhite ca 5.78
turaga|uttama vega|vikramābhyām prayatasva|ātma|hite jagat|hite ca 5.78

iti suhṛdamivānuśiṣya kṛtye turagavaraṃ nṛvaro vanaṃ yiyāsuḥ 5.79
iti suhṛdam|iva|anuśiṣya kṛtye turaga|varam nṛvaraḥ vanam yiyāsuḥ 5.79

sitamasitagatidyutirvapuṣmān raviriva śāradamabhramāruroha 5.79
sitam|asita|gati|dyutiḥ|vapuṣmān raviḥ|iva śāradam|abhram|āruroha 5.79

atha sa pariharanniśīthacaṇḍaṃ parijanabodhakaraṃ dhvaniṃ sadaśvaḥ 5.80
atha saḥ pariharat|niśītha|caṇḍam parijana|bodha|karam dhvanim sat|aśvaḥ 5.80

vigatahanuravaḥ praśāntaheṣaścakitavimuktapadakramo jagāma 5.80
vigata|hanu|ravaḥ praśānta|heṣaḥ|cakita|vimukta|pada|kramaḥ jagāma 5.80

kanakavalayabhūṣitaprakoṣṭhaiḥ kamalanibhaiḥ kamalāniva pravidhya 5.81
kanaka|valaya|bhūṣita|prakoṣṭhaiḥ kamala|nibhaiḥ kamalān|iva pravidhya 5.81

avanatatanavastato 'sya yakṣāścakitagatair dadhire khurān karāgraiḥ 5.81
avanata|tanavaḥ|tatas asya yakṣāḥ|cakita|gataiḥ dadhire khurān kara|agraiḥ 5.81

guruparighakapāṭasaṃvṛtā yā na sukhamapi dviradair apāvriyante 5.82
guru|parigha|kapāṭa|saṃvṛtāḥ yāḥ na sukham|api dviradaiḥ apāvriyante 5.82

vrajati nṛpasute gatasvanāstāḥ svayamabhavanvivṛtāḥ puraḥ pratolyaḥ 5.82
vrajati nṛpa|sute gata|svanāḥ|tāḥ svayam|abhavan|vivṛtāḥ puraḥ|pratolyaḥ 5.82

pitaramabhimukhaṃ sutaṃ ca bālaṃ janamanuraktamanuttamāṃ ca lakṣmīm 5.83
pitaram|abhimukham sutam ca bālam janam|anuraktam|anuttamām ca lakṣmīm 5.83

kṛtamatirapahāya nirvyapekṣaḥ pitṛnagarātsa tato vinirjagāma 5.83
kṛtamatiḥ|apahāya nirvyapekṣaḥ pitṛ|nagarāt|saḥ tatas vinirjagāma 5.83

atha sa vimalapaṅkajāyatākṣaḥ puramavalokya nanāda siṃhanādam 5.84
atha saḥ vimala|paṅkaja|āyata|akṣaḥ puram|avalokya nanāda siṃhanādam 5.84

jananamaraṇayoradṛṣṭapāro na puramahaṃ kapilāhvayaṃ praveṣṭā 5.84
janana|maraṇayoḥ|adṛṣṭa|pāraḥ na puram|aham kapila|āhvayam praveṣṭā 5.84

iti vacanamidaṃ niśamya tasya draviṇapateḥ pariṣadgaṇā nananduḥ 5.85
iti vacanam|idam niśamya tasya draviṇa|pateḥ pariṣad|gaṇāḥ nananduḥ 5.85

pramuditamanasaśca devasaṅghā vyavasitapāraṇamāśaśaṃsire 'smai 5.85
pramudita|manasaḥ|ca deva|saṃghāḥ vyavasita|pāraṇam|āśaśaṃsire asmai 5.85

hutavahavapuṣoḥ divaukaso 'nye vyavasitamasya suduṣkaraṃ viditvā 5.86
hutavaha|vapuṣaḥ divaukasaḥ anye vyavasitam|asya su|duṣkaram viditvā 5.86

tuhine pathi prakāśaṃ ghanavivaraprasṛtā ivendupādāḥ 5.86
tuhine pathini prakāśam ghana|vivara|prasṛtāḥ iva|indu|pādāḥ 5.86

harituragaturaṅgavatturaṅgaḥ sa tu vicaranmanasīva codyamānaḥ 5.87
hari|turaga|turaṃga|vat|turaṃgaḥ saḥ tu vicaran|manasi|iva codyamānaḥ 5.87

aruṇaparuṣatāram antarikṣaṃ sa ca subahūni jagāma yojanāni 5.87
aruṇa|paruṣa|tāram antarikṣam saḥ ca su|bahūni jagāma yojanāni 5.87